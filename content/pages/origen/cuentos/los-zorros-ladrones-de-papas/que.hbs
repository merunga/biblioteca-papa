---
titulo: Papa suwa atuqkunamanta
tipo: Willakuy
layout: cuento
---

{{#markdown}}
Huk kutinsi ch’ak paqarek kaska tuta parasqan qhipata,  chanin llamk’aq runaqa utqayta chakranta risqa, qhipa p’unchawkunamantañas ima uywaq dañukusqan rikhuriq.

Imaymanata yuyaymanaspas kaq, Kaymanta uywakunachu, atuq,  pumachu icha wisk’achachu ¡ Ichaqa imataq kayri! Chay tutamantas atuqta wawachantinkunata tarisqa, chayta rikuspas runaqa sinchita khamupakusparaq kay suwakunata sipinanpaqraq qhawasqa. Atuqchakunaqa mamanpa pusarisqan sapanca wachukunamanta papakunata hasp’isqaku, sapankankus huktañataq, huktañataq musuq papata qichu qichuraq mikhusqaranku manataq yachasqakuchu chakrayuq runa qhaymisqanta paykuna sipinanpaq.

Aswan uña kaq atuqcha chakrayuq runata rikurkusqa llapanman willarqusqa, mamanman nisqa: ¡Mantay! ¡Runa hamuchkan! ¡Runa hamuchkan! Uña atuqchaqa wañurikuytaraqsi ripuyta munan, ichaqa mamanqa, manas uyariqpis tukunchu, kutichiqsi: “¡Ichhuchallama!  ¡Saywachallama!” nispas papa hasp’isqanta mikhuspa waqmanta nisqa “¡Ichhuchallama!  ¡Saywachallama!”  chayllapis umanman rumi chayamuqtin kasqan pacha mama atuqqa wañurqusqa.

Chaykaman wakin atuqchakuna mancharakuypi atisqankuman  ayqikusqaku. Uña atuqchaqa runa rikuq, mamanpa kunkanmanta hap’iparukuspa nisqa: “Mantay niraykin chakrayuqa hamuchakanmi, ichaqa manan uyariqpas tukuwarankichu, qampa huchaykipin kunanqa iskayninchis  wañusunchis”

Waqaspa uña atuqchaqa, hinachakanqa nispa, chakrayuqpa wañuchinanta hinallaña suyasqa.
{{/markdown}}
