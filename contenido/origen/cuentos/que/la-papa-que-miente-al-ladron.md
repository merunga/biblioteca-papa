---
titulo: Suwaman llullakuq papa
tituloEs: La papa que miente al ladrón
tipo: Willakuy
layout: cuento
---

{{#markdown}}
Tiracanchi ayllu (Qusqu) runakunaqa “Suwa llulla papa” nispan riqsinku chay alayrilla papaqa  wachukunapi runaq qhawayunanpaq, yaqa llapanmi hatunpuni,  k’aray ruphaywantaq yanan q’uyun  llinphiman rikukun, ichaqa astawanqa rikurichikun hatun papaman  wachuq patanpi wachaysapallaña kasqanwan. Chay phutusqanta rikuspan watukun allin wata kananpaq, chaya yachaspan, qhawanakuytan, suwakuymantaq tanqaychikun. ¡Manan chiqaqchu!

Lorenzo Pinchi Conde  Tirakanchi ayllumanta willakun,  huk kutinsi llaqta runa papa tarpusqa chakrakunanta purisqa llakisqa,manan allin papa tarpukusqanmanta, mana allin kusicha kananmantawan. Saya sayaspas huk runaq chaqrankuwan kuskachachisqa, chayta rikuspas khamupakuykunraq, mana allin sunqumanraq kutiq payllapaqña imatapis munaq, aswantaqa hukkunaq sumaq chakrankuna  munay t’kasqana rikuspa, aswan hatun, aswan chanin wachukunapi kaqtin, ichaqa aswan rikuchikuynin chay huk chaqrapi kasqa, wakin yurakunaqa wachutaraqmi phatachimusqaku, huk papakunataq sumaqta whawarichiq wachu patapiraq k’achanpiraq papa ruruchikqankuta, pillapis rikuspaqa ninmanmi asqha papa kuhichupi uqarinapaq.

Runaqa huchan atipayta mana atispas yuyaykusqa mayqin tutapis chay chaqramanta papata suwananpaq. Iskay p’unchaypa qhipantas, suwakunanpaq yuyaymanasqa, kimsa p’unchay qhipata suwakunanpaq nisqa; chaypaq  hatun kustalkunata, wasqhatawan suwakusqanta q´ipinanpaq. Yanapananpaqtaq warminta, churinkunata apasqa.

Karuta  purispataq papa chakraman chayasqaku, sayasqaku huk p’unchawkunata papa chakra suwakunanpaq qhawasqanman.

Chkraman chayayruspa pachan utqhaylla  wachu sunqukunaman haykuspanku, allin papa yurallanta akllarunku, huktañataq, huktañataq chutayunku, tutapis papata maskayunku, laqha tutapi, ichaqa manan asqhatachu papata tarinku. Paykuna puras tapunaykunku, chiqaqchu icha manachu ñawpaq p’unchaykuna rikusqanku kanman,  runaqa niq, Kaypunin chakraqa nispa.

Unaysi  taytaq papakunata rikusqana maskaspa kanku. Allintas, h´apinku, maskhanku, llaminku, ch’inllapis tutuq sunqullampi papata maskanku, pisi papallatas tarinku, hinaspapis yaqas chakrantinta papa yurakunata t’iraspa tukurapusqaku. Chhaynapi rikukuspas manchakuyta qallarinku, khatataywansi hap’ichikunku, chayraykus chakrapataman lluqsimunku. Chaypis runaqa khamupakusparaq nin: “¡Ay karahu!, ¡Imatan rurarunchik! Ñuqan rikuni wachukunamanta hatun papakuna lluqsimuqta. ¡Kunantaq mana! ¿Chiqaqchu musphaychu? ¡Imanawachaknchikmi!”     

Pisita warararaspas, utqaylla chkaramanta wasin ñanman ripunku, llakisqa, manchasqa,  yukasqa, manan allin runamasinku rurasqankumanta,  huchankuta q’ipiyukuspa  kutipusqaku.

Runaqa wasinmann chayaruspas mana umanpi hap’inchu ima kasqantapis, llapallanku tapukuqku, imaynan chay hatuchaq papakunayuq chakrapi  mana papayuqman tukurachiran.

Kay niraq papamanmi runakunaqa sutiyanku “Suwa llulla papa” nispa. Kay papakunaqa phutuchimun papakunataqa wachu pataman mayninpitaq wachuq k’achanman, chay raykun pillapis ninman kay papa yurakunaqa papasapallañan nispa ichaqa manan hinachu, kay papakunaqa wachu patamanmi rurumun, manan allpaq sunqunmanchu.
{{/markdown}}
