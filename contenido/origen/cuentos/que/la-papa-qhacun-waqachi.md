---
titulo: Qhachun Waqachik Papachamanta
tituloEs: La papa Qhachun Waqachik
tipo: Willakuy
layout: cuento
indice: 2
---

{{#markdown}}
Askha llaqtakunapiraqmi, wakin ayllukunapipas, qachkanraqmi wayllunakukkuna manaraq saywinakuchkaspa taytamamankuq wasinman rinku kamachi hunt’aq, sunqunku yachanakunan kama, chay “sirwinakuy” uhupi yachaykunataqa manan warmitaqa tiyananan qhariq rikunallanpaqchu, sasa ruraykunatawanmi kamanchinku,  kiwachinpis1 allinn warmi kasqanta rikunanpaq, wayk’unan, uywakunayuq kanan, allinta rimaytapas yachanan, yupaychakuyniyuq, quwi, wallpa p’aqlayta, uwiha, khuchi, alpaca ñak’ayta, wasi pichayta, akha rurayta, ulluku pikayta, p’acha t’aqsayta,tarwi q’aymachiyta, kinuwa maqchiyta, hinallataq allinta papa t’isqayta atinan.

Huk kutinsi saywikuq wayna wayllukusqan warmata taytamaman riqsinanpaq apasqa chhaynapi warmintin qharintin chaninchakunanpaq. Warmiqpa taytamamanpa siminmanta urquspas wasinman tiyanankupaq pusasqa, saywinakuyta atinanku kama. Ichaqa qhariq mamanqa sasa rimapayanas kasqa astawanqa sunqunqupis manas tupaqchu, taytanpis phiña runallañas kaq, mama imawan kusikuq, uman uqariq, payman tukuqpuni.

Unay pacha tiyasqankumanñas huk p’unchaw qhariq taytan mana warmiyuqña, qhachunin allin warmichachus icha manachus qhawanapaq, huk chaninchayta kamachikqa, paysi papata t’isqachikqa mikhuna wayk’unanpaq ¡imay sunqu, kay sipasqa manan papa tisqayta atisqachu! 

Aswantaraqsi ñawisapa yananiray wasq’a, ñawisapa, ñañu qara, papakunata tawqayun, sipasqa papata hap’iyuruqtin pachas, khatatayta qallarin, pukamanraqsi tukuyun, chiri hump’illatañas uqariyun, q’illumanraq tukuyun, qharinpa taytan qhawachkaspalla rurachikqanwan.

Yaqa unaypis kay sipasqa papa t’isqayta tukusqa, ichaqa mana rikuy atiyta, hawan uhunta, hatun papakunatapas huchuyman tukuyachin qarantapis rapt’allañas, p’iti p’itita t’isqayun. Chayta rikuspas qharinpa taytanqa sinchitapuni phiñakusqa khachuninta k’aray simikunataraq nk’amisqa, sipasqa mana imatapis rurayta atispas sunqu nanayllataña waqayun.

Chay manta pachas khayna papataqa runakunaqa “khachun waqachik” nispa sutiyanku, manaya kay papaqa t’isqanapaqchu, ñawisapa kasqan rayku, papa wayk’ullapaqmi.
{{/markdown}}