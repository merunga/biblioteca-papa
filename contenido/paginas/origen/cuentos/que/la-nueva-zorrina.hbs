---
titulo: Añas Qhachun
tipo: Willakuy
layout: cuento
---

{{#markdown}}
Unay ñawpaq pachapis huk  mamaq waynan,  ancha munay sipasmanta wayllukusqa, payqa   taytanpa papachakra qhawaq qhipasqanman achhuyuqpunis sipasmasinkunawan kuska.

Yaqa kimsa killas chay sipaswan tarinakuqku, payqa niqsi chimpa ayllupin tiyani nispa. Sapa kutillansi warmi qhari hina tupaqku chakra pata ch’ukllapi, manaraq illaramuchkantintaqsi sipasqa ripuq minchha p’unchaypa suqhaynin kama, kutimuspataq waqmanta kuska qhipanankupaq.

Chhaynas kasqaku unay pacha, waynas wasinman  pusariyta munasqa  taytamamanman riqsichinanpaq hinaspa kawsayninkuta chaninchanankupaq. Sipasqa, añassi, munay sipasman tukuspa wayna wasiyman qatikusqa, iskayninkupuni  ancha wayllunakuq kaspa.

Wayna taytamamanman riqsichiqtinsi, maman  sinchitapuni  silusakusqa, phiñakuspataq kay sipasta wasinpi qhachun hina qhipakunanta munasqa, kay sipaspa taytamaman maskaq hamuspa apakapunakupaq, ichaqa manasya wayna wawan kay sipas anchatapuni munakusqanta yachaqchu, hina kaqtinqa, pay raykuqa  kuskas maymanpis chinkakunman.

Ñas llaqtapi papa hasp’iy pacha muyuramunña waynaqa yaqa ch’isiyaqsi  papa chakrata qhawaspa kaq. Kay waynaq mamansi sipasta warmi ruraykunata yachayninta rikunanpaq, akhachikqa papa hasp’iy p’unchawpaq, chayta kamachikpataq  llaqtata rantikuq urayusqa papa hasp’iyman rinakupaq.

Kay sipasqa añastaq karqan chayqa, manas yachaqchu imaynata sara akha rurayta,  wiñaputa hanch’ispas rakiman churaq wiñaputa tukunan kama. Chaymantas  chayta hatun mankakunapi t’ínpuchikqa  isankapi suysuspa rakikunaman t’aqaspa lliqllanwan qhatarun

Mamaqa chayamuspa tapusqa  sipasta akha rurachikqanmanta, payqa upallaspallas qhipan, manas imatapas kutichinchu, chayraykus kay mamaqa qaparispas millayta k’amiqtin kay sipasqa mana imata rurayta atispa chay wasimanta ripusqa mana piqpa yachasqanta.

Mamaqa akha rakikunata qhawaqtinsi sumaqllaña akhaqa p’uquyamuchkasqa,  kuti kutitas akhata malliyun paymantapis aswan sumaqtas akhayusqa.  Mamaqa manas imatapas rurayta atisqachu, punkukamas phawan k’ikllukunata sipasta qhawananpaq, pituchakuspa wasinpi qhipachinapaq, ichaqa manañas kasqañachu. Maskansi, llaqtapipis tapupaykun, manapunis mayman risqan yachakunchu.

Waynan chaqramanta kutimuqtinsi yacharun ripusqanta hinaspa warmayanan maskaq puririn, chakrata chayaruqtinsi añasllata papa mihuchkaqta rikusqa, waynaq chaqranpi papata mikhuspataqsi sipas lumallanta chinkapun llakiy takichata takispa,  waynawan kuska takisqankuta takita. 

Hinaspas waynaqa qaparispa kutimunanpaq ichaqa payqa mana uyarispas urquman siqayapun, waynata khuyta  munakusqan warmimanta waqaychkaqta saqiyuspa.

Wasinta kutispas phiñallaña mamanta qapariyun: ¡Qhachun waqachiq paya!. Taytansi  chayta uyarispa  papa hasp’isqanta qhawaspa,  mana hayk’aq kay niray ñawisapa papa kaqtin “Khachun waqachiq papa” nispa sutiyasqa chinkaq qhachunpa sutinpi, pay sumaqta akhasqa chay papa hasp’iy p’unchawpaq.
{{/markdown}}
